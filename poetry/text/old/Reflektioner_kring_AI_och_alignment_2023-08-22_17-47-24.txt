Om man skulle lista de mest hypade framtidsteknikerna som talats om senaste årtiondet skulle artificiell intelligens hamna högt upp på listan. Möjligheten att skapa en maskin som kan lösa vetenskapens obesvarade mysterier, upptäcka och bota sjukdomar och avlasta mänskligheten från allt fysiskt arbete! Utopin väntar precis runt hörnet. Men AI skulle också toppa en annan lista: Årtiondets mest populära domedagsscenarier, där platsar numera AI bland länge kända kandidater såsom atomvinter och meteoritnedslag. Så vad är egentligen riskerna med artificiell intelligens, och hur bör vi bemöta dem?

I sin essä ”Blunda inte för riskerna med artificiell intelligens” tar Olle Häggström, Professor i matematisk statistik, upp vissa aspekter av hotet från AI. Ett av scenariona han lyfter angår arbetslöshet genom automation. AI kan implementeras i så gott som alla industrier och bidra till billigare och effektivare arbete än vad människor kan. Ett klassiskt exempel är hur självkörande bilar ersätter buss-, taxi-, och lastbilschaufförer. Så vi kan då ställa oss frågan; När tekniken gör det möjligt, är det rätt att låta den ersätta oss? Ur ett konsekvensetiskt perspektiv är svaret nog ja. Trots att det skulle skapa en tillfällig arbetslöshet för vissa, så tenderar samhällsautomation att i det långa loppet öka levnadsstandarden. Den industriella revolutionen är ett typexempel på detta.

Samtidigt kan ett för automatiserat samhälle leda till olycka. Historia visar inga tecken på att mer fritid eller bättre levnadsstandard direkt bidrar till ökad lycka. Självmordsstatistiken har tvärtom stigit i takt med teknikens framgång och samhällets utveckling. En orsak kan vara att genom att avlasta oss våra arbetsuppgifter också tar bort en del av vårt existenssyfte och även ger oss mer tid att reflektera över jobbiga frågor. Om vi genom teknik och AI når en automationsutopi där människor är helt arbetsbefriade så kan det ganska fort övergå till en automationsdystopi. Många kommer troligen ha svårt att hitta ett levnadssyfte, och därmed även svårt att hitta lycka. Själv anser jag att lycka har ett finalt värde, och därför måste prioriteras över teknisk framgång och ökad fritid, vilka enligt mig bara antar instrumentella värden. Även om jag själv tror att jag hade uppskattat ett arbetsfritt samhälle, då jag har ganska lätt antar egna mål och syften, så borde vi vara försiktiga med en allt för automatiserad framtid.

En annan aspekt som Häggström lyfter fram är hotet från vad han kallar för mördarrobotar; Alltså AI för krigsföring. Till exempel självflygande drönare med ansiktsigenkänning kan göra personjakter mycket lättare. Massproducera sådana och du kan med noggrannhet rensa ut valfri målgrupp. Dessa skulle också vara relativt lättproducerade jämfört med andra supervapen såsom atombomber. Frågan om det är rätt eller fel att tillverka denna typen av vapen är enligt mig väldigt intressant. På ett sätt är det ett barmhärtigt vapen. Ponera att en stat väldigt gärna vill se en specifik person död. Istället för att släppa en atombomb över personens hemstad och på så sätt garantera dennes död, kan staten skicka en robot och därmed undvika förlusten av alla civila i staden. Det måste väl anses vara bra? Däremot, på baksidan av myntet finner vi klangen från nazi-Tysklands hemska attentat: Rasrensning. Om du har makten att noggrant utplåna människor baserat på deras utseende så har du också såklart möjligheten att utplåna en specifik etnisk folkgrupp. Om dessa vapen dessutom är billiga att tillverka så dröjer det inte länge innan de når den svarta marknaden, och därmed behöver inte en galen man få lika mycket makt som Hitler fick innan han kan påbörja sitt massmord.

En sista sak jag skulle vilja få med i den här essän angår ett mer sällan omtalat AI-scenario. Utöver att skapa ett program som är medvetet i sig finns ytterligare ett sätt att ta fram AI på; Att skapa ett gränssnitt mellan dator och hjärna och ladda över våra egna medvetanden till maskiner (om det är möjligt). På så sätt kan man garantera att vi att får med kärlek, sympati och andra viktiga egenskaper för en god artificiell intelligens. Kort sagt skulle man få hastigheten och beräkningsförmågan av en dator och känslorna och åsikterna av en människa. En sådan hybrid skulle kunna accelerera mänsklighetens utveckling lika mycket som en AGI skulle, men troligen mindre riskfyllt.

Det skulle också medföra att vi inte längre var beroende av våra biologiska kroppar. Inget behov för mat eller sömn, ingen begränsning av livstid eller av vad man kan lära eller uppleva. Med dessa förmåner har jag svårt att tänka mig att folk skulle vilja stanna i sin biologiska kropp och snart skulle alla människor leva i sin egen, eller delade, virtuella värld. Fint på ett sätt, men även i en sådan här utopi finns ett etiskt dilemma. Om alla är nöjda och lyckliga, eller kan bli det genom en ändring av ett variabelvärde, är det rätt eller är lycka någonting man ska behöva förtjäna?