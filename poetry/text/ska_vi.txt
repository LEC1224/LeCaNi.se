Idag är det lätt att se Romarriket, Inkariket och antika Egypten som gamla, självklart utdöda civilisationer, men hade du levt i ett av dessa rikens glansdagar, hade du inte trott att det skulle vara för evigt? Så självklart att nästa hundra år kommer vara som de tusen föregående. Men ändå... Det är något som lyckats ta död på alla civilisationer. Liksom Fermiparadoxet. Borde inte rymden krylla av liv, i varje solsystem över hela galaxen? Vart är alla? Dog de alla ut innan de kunde resa mellan stjärnorna? Hur då? Varför då?

Idag är alla jordens civilisationer så sammanlänkade att de kan ses som en civilisation. Och med det följer, att nästa gång en civilisation ska dö, dör vi alla med den.

Det kan vara en naturkatastrof såsom de tidigare massutrotningarna. Det kan också vara något vi själva orsakar. Vi har hittills inte varit särskilt duktiga på att undvika att skapa våra egna demoner. 1945 uppfann vi Djävulen, och strax därefter förstod vi vad en atomvinter skulle innebära. Ändå fortsatte vi utveckla större bomber, och har än idag tusentals exemplar kvar. Och alla vet att jorden inte klarar de påfrestningar vi utsätter den för idag, men stoppar det oss från att pumpa olja, bränna kol och ta bilen till jobbet?

Och ändå kallar vi oss “intelligent liv.” Jag kanske inte skulle välja den benämningen. Men vi är “medvetet liv”. Och är inte det mycket mer otroligt än intelligent liv? Vi är de som får uppleva universum. Vi är de som får älska varandra, och förundras av stjärnhimlen. Vi är de som får se skönheten i alla galaxer, nebulosor och främmande världar som finns. Vi är de som får vara med och skapa skönhet genom poesi, matematik och konst.

Vi är inte bara del av universum, vi ger universum sitt syfte.

Vi har kommit så långt. Vi är så kapabla med all den teknik vi uppfunnit genom så många generationer. Vi bär på ett fantastiskt arv av alla som kom före oss. Och det går undan än.

Det verkar ganska troligt att denna acceleration kommer tillåta mig att i min livstid få bevittna nästa stora brytpunkt. Den sista punkten i denna långa tradition av fallande civilisationer. Å ena möjligheten, vi blir den sista civilisationen att falla, och med oss, universums kanske enda medvetande. Å andra möjligheten, vi blir den första civilisationen att förevigas.

Det är inte en omöjlighet att vi kan använda vårt tekniska arv till att läka vår planet. Att än en gång leva i symbios med den natur som fött oss. Och inte långt bort ligger Mars. Att bosätta en till planet kommer vara en blodig kamp som kommer medföra lidande, död och enorma resurser, men vi har tekniken för det, och väl där passerar vi en av det Stora Filtrets största barriärer. Inte längre i nåden av atomvinter, pandemier och stora meteorer.

Hur många planeter finns det där ute som en gång var bebodda av medvetna varelser, som älskade, hatade och dog ut, vilka nu är tomma ökenvärldar med knappt märkbara spår av de vackra städer som en gång fanns? Liksom Inkarikets Machu Picchu, Egyptens pyramider och Romarnas Colosseum. Ruttnande påminnelser om forna civilisationer som troddes skulle leva för alltid?

Vi är de första med förmågan att leva för alltid. Så jag räcker ut min hand och med ett lurigt leende på läpparna frågar: Ska vi?
